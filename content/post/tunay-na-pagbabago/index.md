---
title: "Reporma at Rebolusyon: Alin ang Daan sa Tunay na Pagbabago?"
description: Salaysay ni Patricia Gajonera
slug: tunay-na-pagbabago
date: 2025-05-06 00:00:00+0000
image: cover.jpg
categories:
  - Reporma at Rebolusyon
tags:
  - Patricia Gajonera
weight: -1 # You can add weight to some posts to override the default sorting (date descending)
---

> Cover Photo:<br/>
> REPORMA X REBOLUSYON<br/>
> Mural by Gerilya<br/>
> CANVAS Gallery at Zuzuaregui St, Quezon City<br/>
> 2015

Ang mga nobelang Noli Me Tangere at El Filibusterismo ni Dr. Jose Rizal ay hindi lamang mga kathang-isip kundi salamin ng tunay na kalagayan ng lipunang Pilipino noong panahon ng mga Kastila kung saan ang lipunan ay binabalot ng pang-aapi, kawalang-katarungan, at pananamantala.
Sa pagbabasa sa dalawang akda, natatambad sa atin ang dalawang pangunahing landas ng pagbabago: reporma, o ang mapayapang pagbabago sa loob ng sistema, at rebolusyon, ang marahas o radikal na paglaban sa sistemang nakasugat sa sambayanan.
Hanggang sa kasalukuyan, buhay na buhay ang tanong: alin nga ba ang dapat na daan sa tunay na pagbabago?

Sa mga unang kabanata ng Noli Me Tangere, bumalik si Crisostomo Ibarra mula sa Europa, buo ang loob na tumulong sa bayan sa pamamagitan ng edukasyon.
Sa isang hapunan sa bahay ni Kapitan Tiago, ipinakita ang banggaan ng ideya sa pagitan ng mapanlikhang repormista na si Ibarra at makapangyarihang pari na si Padre Damaso.
Kaugnay sa kasalukuyan, makikita natin si Ibarra sa mga mambabatas at lider na nagtutulak ng edukasyonal na reporma---tulad ng *K-12 program* at *Free Tuition Law*.
Layunin nitong iangat ang antas ng edukasyon ng kabataan, ngunit tulad ng naranasan ni Ibarra, ang sistemang burukratiko at mga interes ng makapangyarihan ang humahadlang sa tunay na pagbabago kaya nananatiling hindi abot-kaya ang *accessible* at inklusibong kalidad na pampublikong edukasyon.

Nang matuklasan ni Ibarra na ipinahukay at itinapon ang bangkay ng kanyang ama dahil sa utos ng simbahan, sinimulan niyang kwestyunin ang kakayahan ng sistemang magbigay ng katarungan.
Sa gubat, kinausap siya ni Elias, isang lalaking naniniwala na walang saysay ang reporma kung ang mismong ugat ng problema ay ang bulok na estruktura ng lipunan.
Sa simbahan, lalong nasaktan si Ibarra sa mapagkunwaring kabanalan ng lipunan.
Sa konteksto ng kasalukuyan, makikita ito sa mga isyung tulad ng extrajudicial killings, red-tagging, at sistematikong impunidad.
Tulad ng dinanas ni Ibarra, maraming Pilipino ngayon ang nadidismaya sa hustisya, kaya’t marami ang humihingi ng mas radical na tugon.
Ang mga kilos-protesta at panawagan laban sa *political dynasty* at *charter change* ay modernong bersyon ng panawagan ni Elias---na ang tunay na reporma ay dapat mula sa ugat.

Naniniwala rin si Elias na hindi sapat ang mapayapang reporma kung nananatiling bulok ang estruktura ng lipunan. 
Gaya ni Elias, si Ibarra na nagbalik bilang Simoun sa El Filibusterismo ay naniniwala na tanging rebolusyon ang sagot.
Gamit ang yaman at impluwensiya, gusto niyang pasabugin ang kasinungalingan at kasamaan ng lipunan.
Maaaring makita ito ngayon sa mga makabayan at militanteng grupo na nananawagan ng sistemikong pagbabago---tulad ng pagbuwag sa mga oligarkiya, pagtutol sa neoliberal na polisiya, at pagtataguyod ng pambansang industriyalisasyon. 
Si Elias at Simoun ang tinig ng mga sektor na naniniwalang hindi lang tagpi-tagping reporma ang solusyon, kundi isang rebolusyonaryong pagbabago.
Hindi na rin sapat ang pakikiusap, kailangan nang igiit.

Sa El Filibusterismo, si Basilio ay isa nang medikal na estudyante.
Tahimik siyang naniniwala sa personal na pag-unlad bilang tugon sa kahirapan.
Ngunit sa pagharap sa kawalang-katarungan at represyon, unti-unti siyang nagdadalawang-isip kung sapat pa ang tahimik na pagtitiis.
Kaugnay nito, maraming kabataan ngayon ang gaya ni Basilio---masigasig na nag-aaral at nagtatagumpay, ngunit hindi bulag sa mga pagkukulang ng lipunan.
Dito pumapasok ang tinatawag na *digital activism*---mga kabataang gumagamit ng social media upang itulak ang adbokasiya para sa karapatang pantao, *anti-corruption*, at *climate justice*.
Sa gitna ng katahimikan, unti-unting lumalakas ang panawagan ng paninindigan.

Ang kasaysayan at panitikan ay nagtuturo sa atin na parehong may halaga ang reporma at rebolusyon, ngunit parehong maaaring maging inutil kung walang pagmamalasakit sa bayan.
Sa ating panahon, ang tunay na hamon ay hindi lamang ang pagpili ng landas kundi ang pagtutok sa layunin na isang lipunang makatarungan, makatao, at tunay na malaya.

Ang mga tauhan sa mga akda ni Rizal ay buhay sa ating paligid: may mga Ibarra na naniniwala sa mapayapang reporma, Elias na tumatawag sa mas malalim na pagkilos, Basilio na nag-aalinlangan, at Simoun na handa nang maghimagsik. 
Saan ka nakahanay? Sa huli, hindi sapat ang pagkilala sa problema. Ang tanong: handa ba tayong kumilos para sa tunay na pagbabago---anuman ang anyo nito?

## Sanggunian

<div class="csl-bib-body" style="line-height: 2; margin-left: 2em; text-indent:-2em;">
  <div class="csl-entry">Rizal, J. (1996). <i>Noli me tangere</i> (R. L. Locsin, Ed.; M. S. Lacson-Locsin, Trans.). Bookmark.</div>
  <span class="Z3988" title="url_ver=Z39.88-2004&amp;ctx_ver=Z39.88-2004&amp;rfr_id=info%3Asid%2Fzotero.org%3A2&amp;rft_id=urn%3Aisbn%3A978-971-569-187-1%20978-971-569-188-8&amp;rft_val_fmt=info%3Aofi%2Ffmt%3Akev%3Amtx%3Abook&amp;rft.genre=book&amp;rft.btitle=Noli%20me%20tangere&amp;rft.place=Makati%20City&amp;rft.publisher=Bookmark&amp;rft.aufirst=Jos%C3%A9&amp;rft.aulast=Rizal&amp;rft.au=Jos%C3%A9%20Rizal&amp;rft.au=Ma%20Soledad%20Lacson-Locsin&amp;rft.au=Raul%20L.%20Locsin&amp;rft.date=1996&amp;rft.tpages=452&amp;rft.isbn=978-971-569-187-1%20978-971-569-188-8&amp;rft.language=eng"></span>
  <div class="csl-entry">Rizal, J. (2007). <i>El filibusterismo: Subversion : a sequel to Noli me tangere</i> (R. L. Locsin, Ed.; M. S. Lacson-Locsin, Trans.). University of Hawaii Press.</div>
  <span class="Z3988" title="url_ver=Z39.88-2004&amp;ctx_ver=Z39.88-2004&amp;rfr_id=info%3Asid%2Fzotero.org%3A2&amp;rft_id=urn%3Aisbn%3A978-1-4356-6652-8&amp;rft_val_fmt=info%3Aofi%2Ffmt%3Akev%3Amtx%3Abook&amp;rft.genre=book&amp;rft.btitle=El%20filibusterismo%3A%20subversion%20%3A%20a%20sequel%20to%20Noli%20me%20tangere&amp;rft.place=Honolulu&amp;rft.publisher=University%20of%20Hawaii%20Press&amp;rft.aufirst=Jos%C3%A9&amp;rft.aulast=Rizal&amp;rft.au=Jos%C3%A9%20Rizal&amp;rft.au=Ma%20Soledad%20Lacson-Locsin&amp;rft.au=Raul%20L.%20Locsin&amp;rft.date=2007&amp;rft.isbn=978-1-4356-6652-8&amp;rft.language=eng"></span>
</div>
