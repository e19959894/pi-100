---
title: "Mga Tinig Mula sa Laylayan: Ang Katutubong Pilipino Noon at Ngayon"
description: Ulat ni Monica Delos Santos
slug: mula-sa-laylayan
date: 2025-05-06 00:00:00+0000
image: cover.jpg
categories:
  - Katutubong Pilipino
tags:
  - Monica Delos Santos
weight: 1 # You can add weight to some posts to override the default sorting (date descending)
---

> "Mamamatay akong hindi nasisilayan ang pagbubukang-liwayway ng aking bayan. Kayong makakakita nito, tanggapin ninyo ang aming mga pag-aalay at huwag kalilimutan ang mga nalugmok sa dilim ng gabi."
> - Elias, Noli Me Tangere ni Jose Rizal (Kabanata 63)

Sa mga huling salita ni Elias, nasusumpungan ang katahimikan ng mga hindi binigyan ng pangalan---ang mga anak ng lupa, ang mga katutubong pilit na pinatatahimik at patuloy na niyuyurakan ang karapatan.
Bagama’t isa lamang karakter si Elias, repleksyon siya sa danas ng mga katutubo.
Walang apelyido, walang yaman, at walang kapangyarihan kahit na sila ang tunay na nangangalaga sa mga lupain.
Sa halip na kilalanin at mas bigyan ng pansin ang danas ng mga Katutubong Pilipino, patuloy na pagpapaalis, pagpapahirap, at pagpapatahimik ang bigay ng kapitalismong sistema.
Sa mga huling salita ni Elias, isang panawagan ang nais nya— hiling para sa pag-alala, katarungan, at pagkilala sa mga nalugmok sa dilim ng gabi.

Higit isang siglo ang nakalipas matapos ang nobelang isinulat ni Rizal, nananatiling buhay ang senaryo ni Elias sa kasalukuyang Pilipinas.
Sa kabila ng mga batas gaya ng IPRA, patuloy ang pang-aagaw ng lupa sa mga Lumad, Aeta, at iba pang katutubo.
Tinataguriang "komunista" ang mga lider na tumututol sa mapaminsalang pagmimina at dam projects.
Sila ay pinapatay, sinusupil, o tinatakot---isang repleksyon ng internal colonialism na nagpapatuloy sa ilalim ng mga elitistang estruktura ng estado.

Sa kabila nito, lumalaban ang mga katutubo.
Sila ang tinig sa mga lansangan, ang mga aktibista sa kanayunan, ang kabataang katutubo na humahawak ng panulat at megaphone sa halip na tahimik na lumisan.
Hindi sila alingawngaw ng nakaraan; sila mismo ang kasaysayan na patuloy na sumusulat ng kinabukasan.
Ang tanong ay nananatiling bukas: kung sina Ibarra, Simon, at Basilio ay bahagi ng ating pambansang kamalayan, kailan naman bibigyang-boses ang mga Elias ng ating panahon?
Sapagkat sa kanilang paninindigan at sakripisyo, matatagpuan natin ang tunay na liwanag ng bayan.

> Cover Photo: Larawan ng [IPMSDL](https://www.ipmsdl.org/news/philippine-ip-under-attack-a-brief-overview-of-the-systemic-threat-oppression-and-struggle/)