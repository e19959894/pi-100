[{"content":" Larawan ni Leodb sa Wikimedia\nPara kanino ka lumalaban? Sa bawat hakbang natin sa araw-araw, mahalagang alam na natin kung para kanino talaga ang mga ginagawa natin. Kung hindi, namumuhay tayo nang walang saysay at hindi natin magagawa ang gusto natin nang maayos.\nNakasulat sa pahinarya na ito ang mga pagninilay-nilay ng mga estudyante ukol sa kanilang natutunan at karanasan bilang estudyante ng PI 100. Ihinahangad namin na sa pagbasa ng mga ulat na ito ay mas maging malinaw sa atin kung para kanino tayo lumalaban. Maligayang pagbasa!\n","date":"2025-05-06T00:00:00Z","image":"https://pi-100.onrender.com/p/introduksyon/cover_hu_3b286e7105cd8e22.jpg","permalink":"https://pi-100.onrender.com/p/introduksyon/","title":"Para Kanino Ka Lumalaban?"},{"content":" Larawan ni Vicente Dizon sa Wikimedia\nAng Noli Me Tangere at El Filibusterismo, dalawang nobela ni Dr. Jose Rizal, ay higit pa sa mga nobelang isinulat para sa aliw o aral. Sa masusing pagbasa, masisilayan sa pagitan ng mga linya ang isang matinding panawagan - na ang pagbabago, kung hindi isusulong ng taumbayan, ay mananatiling pangarap lamang. Noong panahong sinulat ni Rizal ang mga akdang ito, ang kolonyal na pamahalaan ay umiiral bilang matibay na haligi ng pang-aapi. Ang simbahan, sa halip na maging tagapagtanggol ng moralidad, ay naging kasangkapan ng pananakot, pang-aabuso, at panlilinlang.\nNgunit sa kabila ng lantarang pagmamalupit, pinili ng ilan ang tahimik na daan ng reporma. Pinili nila ang edukasyon, diplomasya, at pakikipag-usap sa mga makapangyarihan\u0026mdash;umaasang maririnig ang hinaing ng bayan. Itinayo ang mga paaralan, isinulat ang mga petisyon, at inipon ang pananalig na ang pagbabago ay maaaring makamit sa mapayapang paraan. Subalit, hindi maitatanggi na sa karamihan ng pagkakataon, ang kanilang mga panawagan ay itinuring na kalapastanganan.\nSa gitna ng pag-asa, unti-unting lumitaw ang pagkabigo. Ang mga repormista ay pinag-initan. Ang mga edukadong Pilipino ay hinusgahan. At kahit ang patay ay hindi pinatawad ng bulok na sistema at gahaman. Mula sa ganitong karanasan, nagsimulang mabuo ang alternatibong pananaw\u0026mdash;na kung ang panawagan ay paulit-ulit na binabalewala, ang tanging sagot ay hindi na pakiusap kundi paninindigan. Hindi na petisyon kundi pag-aalsa. Hindi na diplomasya kundi rebolusyon.\nHindi bago ang pagtingin sa rebolusyon bilang marahas o mapanganib. Subalit, sa konteksto ng kasaysayan, ito ay naging huling hininga ng mga taong ninakawan ng tinig. Hindi ba’t mas marahas ang sistemang tahimik na pumapatay sa dangal, kabuhayan, at kinabukasan ng masang Pilipino? Sa pagwawalang-bahala sa panawagan ng reporma, ang lipunan mismo ang nagtutulak sa tao na piliin ang rebolusyon.\nSa panahon ngayon, muli nating tinatanong: Kailangan pa ba ang reporma? Kailangan pa ba ang rebolusyon? Sa isang bansa kung saan ang katiwalian ay tila bahagi ng araw-araw na pamumuhay, at ang mga tagapagtanggol ng karapatan ay sinusupil, dapat tayong magsuri. Totoo, may mga reporma. May mga batas. May mga lider. Ngunit para kanino? Sino ang tunay na nakikinabang?\nHindi natin sinasabing ang rebolusyon ang natatanging sagot. Ngunit tulad ng itinuro ng kasaysayan, ito ay nagiging mahalaga kapag ang reporma ay wala nang saysay. Kapag ang mga kabataan ay pinipigilan sa pag-iisip. Kapag ang mga pumapatay ay pinararangalan, at ang mga nagtatanggol ay ikinukulong. Kapag ang batas ay para sa mayayaman, at ang kahirapan ay isinisisi sa mahihirap. Hindi na ito simpleng pagkukulang ng sistema. Isa na itong pagkakanulo sa sambayanan.\nDahil dito, dapat nating itanong: Para kanino nga ba ang pagbabagong isinusulong ng lipunan? At kung hindi ito para sa masa, sa mga api, sa mga pinatahimik\u0026mdash;marahil ay panahon na muling tanungin kung alin ba talaga ang kailangang landasin: reporma o rebolusyon?\nSanggunian Rizal, J. (1996). Noli me tangere (R. L. Locsin, Ed.; M. S. Lacson-Locsin, Trans.). Bookmark. Rizal, J. (2007). El filibusterismo: Subversion : a sequel to Noli me tangere (R. L. Locsin, Ed.; M. S. Lacson-Locsin, Trans.). University of Hawaii Press. ","date":"2025-05-06T00:00:00Z","image":"https://pi-100.onrender.com/p/noon-at-ngayon/cover_hu_f2ccac15b1bc3c69.jpg","permalink":"https://pi-100.onrender.com/p/noon-at-ngayon/","title":"Noon at Ngayon, Para Kanino nga ba ang Pagbabago?"},{"content":" Cover Photo: REPORMA X REBOLUSYON Mural by Gerilya CANVAS Gallery at Zuzuaregui St, Quezon City 2015\nAng mga nobelang Noli Me Tangere at El Filibusterismo ni Dr. Jose Rizal ay hindi lamang mga kathang-isip kundi salamin ng tunay na kalagayan ng lipunang Pilipino noong panahon ng mga Kastila kung saan ang lipunan ay binabalot ng pang-aapi, kawalang-katarungan, at pananamantala. Sa pagbabasa sa dalawang akda, natatambad sa atin ang dalawang pangunahing landas ng pagbabago: reporma, o ang mapayapang pagbabago sa loob ng sistema, at rebolusyon, ang marahas o radikal na paglaban sa sistemang nakasugat sa sambayanan. Hanggang sa kasalukuyan, buhay na buhay ang tanong: alin nga ba ang dapat na daan sa tunay na pagbabago?\nSa mga unang kabanata ng Noli Me Tangere, bumalik si Crisostomo Ibarra mula sa Europa, buo ang loob na tumulong sa bayan sa pamamagitan ng edukasyon. Sa isang hapunan sa bahay ni Kapitan Tiago, ipinakita ang banggaan ng ideya sa pagitan ng mapanlikhang repormista na si Ibarra at makapangyarihang pari na si Padre Damaso. Kaugnay sa kasalukuyan, makikita natin si Ibarra sa mga mambabatas at lider na nagtutulak ng edukasyonal na reporma\u0026mdash;tulad ng K-12 program at Free Tuition Law. Layunin nitong iangat ang antas ng edukasyon ng kabataan, ngunit tulad ng naranasan ni Ibarra, ang sistemang burukratiko at mga interes ng makapangyarihan ang humahadlang sa tunay na pagbabago kaya nananatiling hindi abot-kaya ang accessible at inklusibong kalidad na pampublikong edukasyon.\nNang matuklasan ni Ibarra na ipinahukay at itinapon ang bangkay ng kanyang ama dahil sa utos ng simbahan, sinimulan niyang kwestyunin ang kakayahan ng sistemang magbigay ng katarungan. Sa gubat, kinausap siya ni Elias, isang lalaking naniniwala na walang saysay ang reporma kung ang mismong ugat ng problema ay ang bulok na estruktura ng lipunan. Sa simbahan, lalong nasaktan si Ibarra sa mapagkunwaring kabanalan ng lipunan. Sa konteksto ng kasalukuyan, makikita ito sa mga isyung tulad ng extrajudicial killings, red-tagging, at sistematikong impunidad. Tulad ng dinanas ni Ibarra, maraming Pilipino ngayon ang nadidismaya sa hustisya, kaya’t marami ang humihingi ng mas radical na tugon. Ang mga kilos-protesta at panawagan laban sa political dynasty at charter change ay modernong bersyon ng panawagan ni Elias\u0026mdash;na ang tunay na reporma ay dapat mula sa ugat.\nNaniniwala rin si Elias na hindi sapat ang mapayapang reporma kung nananatiling bulok ang estruktura ng lipunan. Gaya ni Elias, si Ibarra na nagbalik bilang Simoun sa El Filibusterismo ay naniniwala na tanging rebolusyon ang sagot. Gamit ang yaman at impluwensiya, gusto niyang pasabugin ang kasinungalingan at kasamaan ng lipunan. Maaaring makita ito ngayon sa mga makabayan at militanteng grupo na nananawagan ng sistemikong pagbabago\u0026mdash;tulad ng pagbuwag sa mga oligarkiya, pagtutol sa neoliberal na polisiya, at pagtataguyod ng pambansang industriyalisasyon. Si Elias at Simoun ang tinig ng mga sektor na naniniwalang hindi lang tagpi-tagping reporma ang solusyon, kundi isang rebolusyonaryong pagbabago. Hindi na rin sapat ang pakikiusap, kailangan nang igiit.\nSa El Filibusterismo, si Basilio ay isa nang medikal na estudyante. Tahimik siyang naniniwala sa personal na pag-unlad bilang tugon sa kahirapan. Ngunit sa pagharap sa kawalang-katarungan at represyon, unti-unti siyang nagdadalawang-isip kung sapat pa ang tahimik na pagtitiis. Kaugnay nito, maraming kabataan ngayon ang gaya ni Basilio\u0026mdash;masigasig na nag-aaral at nagtatagumpay, ngunit hindi bulag sa mga pagkukulang ng lipunan. Dito pumapasok ang tinatawag na digital activism\u0026mdash;mga kabataang gumagamit ng social media upang itulak ang adbokasiya para sa karapatang pantao, anti-corruption, at climate justice. Sa gitna ng katahimikan, unti-unting lumalakas ang panawagan ng paninindigan.\nAng kasaysayan at panitikan ay nagtuturo sa atin na parehong may halaga ang reporma at rebolusyon, ngunit parehong maaaring maging inutil kung walang pagmamalasakit sa bayan. Sa ating panahon, ang tunay na hamon ay hindi lamang ang pagpili ng landas kundi ang pagtutok sa layunin na isang lipunang makatarungan, makatao, at tunay na malaya.\nAng mga tauhan sa mga akda ni Rizal ay buhay sa ating paligid: may mga Ibarra na naniniwala sa mapayapang reporma, Elias na tumatawag sa mas malalim na pagkilos, Basilio na nag-aalinlangan, at Simoun na handa nang maghimagsik. Saan ka nakahanay? Sa huli, hindi sapat ang pagkilala sa problema. Ang tanong: handa ba tayong kumilos para sa tunay na pagbabago\u0026mdash;anuman ang anyo nito?\nSanggunian Rizal, J. (1996). Noli me tangere (R. L. Locsin, Ed.; M. S. Lacson-Locsin, Trans.). Bookmark. Rizal, J. (2007). El filibusterismo: Subversion : a sequel to Noli me tangere (R. L. Locsin, Ed.; M. S. Lacson-Locsin, Trans.). University of Hawaii Press. ","date":"2025-05-06T00:00:00Z","image":"https://pi-100.onrender.com/p/tunay-na-pagbabago/cover_hu_3049e58ffddc257b.jpg","permalink":"https://pi-100.onrender.com/p/tunay-na-pagbabago/","title":"Reporma at Rebolusyon: Alin ang Daan sa Tunay na Pagbabago?"},{"content":" Larawan ng DENR-Biodiversity Management Bureau sa Facebook\nAng UP Arboretum o mas kilala bilang Pook Arboretum ang huling gubat o “urban forest” sa Metro Manila (DENR-Biodiversity Management Bureau, 2021). Ayon sa ulat ni Laurico (2025), sa ilalim ng 2012 Land Use Development and Infrastructure Plan (LUDIP) ng UP Diliman, tinagurian bilang isang “protected forest area” ang Pook Arboretum. Maliban sa klasipikasyong ito, nagsisilbi ring tahanan para sa halos anim na daang (600) pamilya ang Pook Arboretum (Lauricio, 2025).\nHindi lang isang gubat at tahanan para sa marami ang UP Arboretum, bagkus, sa gitna ng lumalalang polusyon at lumiliit na berdeng espasyo sa Kalakhang Maynila, nananatili itong isang huling kaagapay ng kalikasan. Subalit, sa ngayon, tila nababalot ito ng banta, hindi mula sa mga natural na kalamidad, kundi mula sa nagbabadyang komersyalisasyon ng lupang kinalalagyan ng Arboretum at banta mula sa kamay ng mga ganid na opisyales ng UP at ng pamahalaan.\nOpisyal na isinapubliko ng UP Diliman ang planong pagpapatayo ng UP-Philippine General Hospital Complex sa Pook Arboretum noong Marso 2022 (UP Media and Public Relations Office, 2022). Ayon sa naturang plano na nabanggit ng UP Media and Public Relations Office (2022), apat na ektarya ng lupa ang ilalaan para sa nasabing ospital, habang ang natitirang limang ektarya ay nakalaan sa hinaharap na pagpapalawak ng lupa na hanggang ngayon ay malabo pa rin kung para saan. Ngunit sa kabila ng tila makataong layunin ng proyekto, higit 600 pamilyang nakatira sa lugar ang direktang maaapektuhan nito.\nHindi maipagkakaila na malaki ang maitutulong ng pagpapatayo ng naturang ospital. Hindi naman tutol ang karamihan sa pangangailangang medikal lalo pa’t mayroon tayong kakulangan sa mga pampublikong ospital. Ngunit, hindi rin natin maitatanggi ang pangamba ng ganitong proyekto lalo pa at walang naging abiso lalo na sa mga pagbabakod sa paligid ng Pook Arboretum at wala ring malinaw na plano para sa permanenteng relokasyon ang mga residenteng paaalisin sa lugar (Vidor, 2022; Lauricio, 2025). Gayundin ang pangambang tuluyang pagkasira ng natitirang berdeng espasyo sa Kalakhang Maynila. Bilang pagtanaw sa nasabi nilang hinaharap, para kanino nga ba ang pag-unlad na pinaplano nila?\nSanggunian DENR-Biodiversity Management Bureau. (2021). Entry no. 17—UP Arboretum: The last remaining urban forest. https://www.facebook.com/photo?fbid=2933650373628681\u0026amp;set=a.2933801493613569 Lauricio, A. (2025, February 28). Amid spurred commercialization, stewards of remaining urban farm and forest grow increasingly wary of displacement. Philippine Collegian. https://phkule.org/article/1421/amid-spurred-commercialization-stewards-of-remaining-urban-farm-and-forest-grow-increasingly-wary-of-displacement UP Media and Public Relations Office. (2022, March 14). UP expanding the PGH to serve more Filipinos—University of the Philippines. University of the Philippines. https://up.edu.ph/up-expanding-the-pgh-to-serve-more-filipinos/ Vidor, Y. (2022, March 25). Komunidad ng Pook Arboretum, hinarangan ang inspeksyon ng mga bidder para sa PGH Diliman. Philippine Collegian. https://phkule.org/article/491/komunidad-ng-pook-arboretum-hinarangan-ang-inspeksyon-ng-mga-bidder-para-sa-pgh-diliman ","date":"2025-05-06T00:00:00Z","image":"https://pi-100.onrender.com/p/pook-arboretum/cover_hu_c2dada3e641eac0d.jpg","permalink":"https://pi-100.onrender.com/p/pook-arboretum/","title":"Ang Banta sa UP Pook Arboretum, Ang Huling Gubat ng Kalakhang Maynila"},{"content":" Larawan ni Ted Aljibe sa UCA News\nAng Nakaraan Ang Noli Me Tangere at El Filibusterismo ay dalawang makasaysayang at makapangyarihang nobelang isinulat ni Dr. José Rizal na naglalaman sa masalimuot na kalagayan ng Pilipinas pati na rin ng karanasan ng mga Pilipino sa ilalim ng mga Espanyol. Ang Noli Me Tangere ay nagpapakita ng mga sakit ng lipunan; pagkawala ng katarungan, pang-aapi, at kabulukan ng simbahan. Samantala, ang El Filibusterismo, na karugtong ng Noli, ay mas madilim at radikal na kwento na nagpapakita ng paniniwalang ang tunay na pagbabago ay maaaring makamit lamang sa pamamagitan ng rebolusyon. Naging rebolusyon na ang sagot sapagkat hindi na nadaan sa pakikiusap at diyalogo ang mga Espanyol at sa kabila ng mga benepisyo kanilang natanggap mula sa mga Pilipino, ay pinili pa rin nilang gamitin ang kanilang mga kamay na bakal. Sa pamamagitan ng mga tauhang tulad nina Crisostomo Ibarra, Elias, Basilio, at Simoun, isiniwalat ni Rizal ang mga karanasan, paniniwala, at laban ng katutubong Pilipino.\nSa mga piling kabanata ng Noli Me Tangere at El Filibusterismo, makikita ang malalim na pagpapakita ng kalagayan ng katutubong Pilipino sa panahon ng kolonyalismong Espanyol. Sa pamamagitan ng mga tauhang gaya nina Ibarra, Elias, Basilio, at Simoun, na pawang may ugnayan sa masa, naipapakita kung paanong ang mga tunay na anak ng bayan ay dinadahas, tinatahimik, at inaagawan ng dangal; ngunit sa kabila nito’y patuloy na lumalaban sa kani-kanilang paraan. Mayroon din namang mga tauhan na nagpakita ng mga sosyal na ambisyon, pagkamatapobre na kayang gawin ang lahat upang maiangat lamang ang kanilang sarili\u0026mdash;kahit na may maapakang ibang tao. Hindi rin magiging makabuluhan ang kwento kung walang mga tauhan na nagpakita sa pagkabulok ng sistema, mga tauhang inalipusta at kinawawa ng sistema. Marami pang ibang mga tauhan ang naipakita sa dalawang nobela, na tila sumasalamin sa maraming katutubong Pilipino sa panahon man ng mga Espanyol o sa panahon ngayon.\nSa Kasalukuyan Ang katutubong Pilipino ngayon ay patuloy na lumalaban para sa kanilang karapatan, kultura, at lupang ninuno—isang laban na nagsimula pa noong panahon nina Elias, Ibarra, at Basilio. Sa kabila ng modernisasyon, marami pa rin sa kanila ang dinadahas, inaagawan ng lupa, at hindi napakikinggan. Tulad nina Elias at Simoun, ang ilan ay naniniwala sa tahimik na reporma, habang ang iba nama’y tumutulak sa mas radikal na hakbang dahil sa paulit-ulit na kawalang-katarungan. Gayunpaman, lumilitaw din ang bagong mukha ng katutubo: edukado, mulat, at aktibong nakikilahok sa lipunan bilang lider, guro, at tagapagtanggol ng kalikasan. Ang kanilang tinig ay patunay na buhay ang diwang makabayan—na ang tunay na Pilipino, gaano man apihin, ay hindi kailanman sumusuko.\nKung kaya’t ang hamon ng buhay para sa ating mga Iskolar ng Bayan\u0026mdash;na lumalaban hindi lamang sa pagsubok ng paaralan at buhay ngunit, para rin sa bayan. Katulad ng mga tauhan sa kwento, hindi dapat hindi natin tinatanggap ang pagiging biktima ng isang hindi-makatarungang sistema, kundi nagsisilbing tagapagsalita ng katotohanan at pagbabago. Tayo ay hindi dapat matakot magtanong, magpahayag ng opinyon, magbigay ng solusyon sa mga suliranin ng bayan, sumunod lamang sa kung ano ang nakasanayan, pipikit at hindi papansinin ang mga dahas at pag-aalipusta sa kapwa-kundi, aktibong makilahok sa paghahanap ng katarungan at kapayapaan. Sapagkat, pagkatapos ng isang araw, ang namulat ay hindi na muling pipikit.\n","date":"2025-05-06T00:00:00Z","image":"https://pi-100.onrender.com/p/diwa-ng-nakaraan/cover_hu_1db51ee178a07ffb.webp","permalink":"https://pi-100.onrender.com/p/diwa-ng-nakaraan/","title":"Diwa ng Nakaraan, Laban ng Kasalukuyan"},{"content":" Larawan ni Dominik Vanyi sa Unsplash\nAng Pilipinas ay nakararanas ng isang \u0026ldquo;Mining Boom\u0026rdquo; na bunga sa tumataas na pandaigdigang pangangailangan para sa mahahalagang mineral tulad ng nikel at tanso. Ito ay mahalaga para sa mga teknolohiyang nababago at mga de-kuryenteng sasakyan (Global Witness, 2024b). Sa ngayon, higit pa sa ikalimang bahagi ng lupa ng Pilipinas ay ginagamit para sa iba\u0026rsquo;t ibang operasyong pagmimina, kadalasan malaki ang pag-uugat sa mga katutubing ninunong teritoryo at mga lugar na hitik sa biodiversity.\nSubalit, sa likod ng pangako na ito ay may tinatagong katotohanan ng kaharasan at pang-aapi. Ayon sa Global Witness (2024a), sa mga taong 2012-2023, higit sa 117 na indigenous environmental defenders ay namatay sa Pilipinas at ang militar ay may kasalanan sa kalahati ng mga ito. Ang militarisasyon ng mga rehiyon ng pagmimina ay pinalakas, kung saan ang mga puwersa ng estado ay kasangkot sa 88% ng mga pagpatay sa mga tagapagtanggol na naitala noong 2023 lamang. Dagdag pa dito, kahit na mayroon nang Indigenous Peoples\u0026rsquo; Rights Act (IPRA) na nagbibigay ng Free Prior and Informed Consent (FPIC) sa mga apektado na komunidad bago kahit anong klaseng pagmimina ang mangyari, ito ay madalas na ini-iwasan, minamanipula o mahirap ipatupad ng mga kumpanya at ahensya ng gobyerno. Ito ay karaniwang pabor sa interes ng korporasyon kaysan sa mga karapatan ng komunidad (Wetzlmaier, 2020).\nIsang halimbawa ng tunggalian sa pagitan ng mga malalaking korporasyon at ng karapatan ng mga katutubong mamamayan ang isyu sa Tampakan project, isang nakatakdang proyekto ng pagmimina ng ginto at tanso sa South Cotabato, Mindanao. Inilunsad ng Sagittarius Mines, Inc. ang proyektong ito sa lupang ninuno ng mga katutubong Blaan, na nagdulot ng sigalot ukol sa karapatan sa lupa, pangangalaga sa kalikasan, at pag-iral ng pamumuhay doon. Kung maisasakatuparan, inaasahang magiging isa ito sa pinakamalaking minahan ng tanso at ginto sa buong Timog-Silangang Asya. Ayon kay Nora Sukal, isa sa mga lider sa lupang ninuno na saklaw ng S’bangken Tribal Council, magdudulot ang proyekto na ito ng matinding epekto sa kanilang tribo tulad ng sapilitang paglikas ng tinatayang nasa 5,000 katao. Dagdag pa niya, malalayo ang mga Blaan sa gubat na siyang pinagkukunan nila ng pagkain kapag nagugutom, gamot kapag may sakit, at banal na lugar kung saan sila ay nagpupugay sa kanilang mga diyos. (Sarmiento, 2022)\nAng proyekto ng pagmimina sa Tampakan ay sinasabing sangkot sa paglabag sa karapatang pantao at matinding militarisasyon laban sa mga Blaan. Isa na sa mga nagbuwis ng buhay si Gurilmin Malid, isang tribal leader sa Blaan, kasama ang kanyang menor de edad na kasamahan matapos silang tambangan sa loob ng development site noong Hulyo 2002. Mula noon, mahigit dalawampung katao na rin ang napatay na dahil umano sa mga \u0026ldquo;lehitimong operasyong militar.\u0026rdquo; Nagsimula rin ang pagpapadala ng militar ng mga sundalo at armadong grupo para sugpuin ang sinumang tutol sa proyekto. Mayroon ding mga armadong gwardya na itinalaga upang bantayan ang minahan. Sa kabila nito, ilang miyembro ng tribong Blaan ay nanatiling aktibo sa pagtutol sa proyektong ito. Pinangungunahan ito ng Simbahang Katoliko sa lugar, na sinuportahan ng iba’t ibang environmental at civic groups. Ang kanilang pagtutol ay naipakita sa matinding suporta sa mga inisyatiba tulad ng kampanya ng Simbahan na mangalap ng mga pirma upang panatilihin ang pagbabawal sa open-pit mining sa South Cotabato. (Sarmiento, 2022)\nPinapakita ng pagkasabay ng militarisasyon at pagpapalayas ng kultura na mas malaki ang problema sa kasalukyan\u0026mdash;ipinapakita ang mga kabiguan sa karapatang pantao at etikal na pagkukulang sa Pilipinas. Ang isang tunay na pagtransisyon sa napapanatiling enerhiya ay dapat unahin ang demilitarisasyo ng pagkuha ng mga yaman, at ipagtanggol ang mga prinsipyo ng FPIC. Ang kinabukasan ng pagmimina sa Pilipina ay kailangang tumanggi sa kaharasan at pagsasamantala, at sa halip ay yakapin ang katarungan, integridad ng kultural, at pagpapanayili ng kalikasan.\nSanggunian How mining threatens Indigenous defenders in the Philippines. (2024, December 3). Global Witness. https://globalwitness.org/en/campaigns/land-and-environmental-defenders/how-the-militarisation-of-mining-threatens-indigenous-defenders-in-the-philippines/ Rush for critical minerals threatens indigenous communities. (2024, December 3). Global Witness. https://globalwitness.org/en/press-releases/rush-for-critical-minerals-in-philippines-threatens-indigenous-communities-and-biodiversity/ Sarmiento, B. S. (2022, February 28). ‘I am pro-mining’: Indigenous opposition to Philippine mine project falters. Mongabay Environmental News. https://news.mongabay.com/2022/02/i-am-pro-mining-indigenous-opposition-to-philippine-mine-project-falters/ Wetzlmaier, M. (2012). Cultural impacts of mining in indigenous peoples’ ancestral domains in the philippines. Austrian Journal of South-East Asian Studies, 335-344 Pages. https://doi.org/10.14764/10.ASEAS-5.2-9 ","date":"2025-05-06T00:00:00Z","image":"https://pi-100.onrender.com/p/ginto-at-dugo/cover_hu_377b0bcd20d1a682.jpg","permalink":"https://pi-100.onrender.com/p/ginto-at-dugo/","title":"Ginto at Dugo: Reyalidad ng Pagmimina sa Lupang Ninuno"},{"content":" Larawan ni Joshua Kyle sa Unsplash\nNaipasa noong Oktubre 1997, ang Indigenous Peoples\u0026rsquo; Rights Act (IPRA) ay isang batas na nagbibigay ng legal na pagkilala at proteksyon sa mga katutubong pamayanan, kanilang mga karapatan, at kultura. Nakasaad sa batas ang karapatan ng mga katutubo sa kanilang lupang ninuno, sariling pamamahala at kapangyarihan, katutubong sistema ng katarungan, karapatang pantao, at integridad ng kanilang kultura. Kinikilala rin ng IPRA ang kanilang karapatang makipagkasundo para sa kapayapaan at ang paglikha ng National Commission on Indigenous Peoples (NCIP) bilang pangunahing ahensya na mangangalaga sa pagpapatupad ng batas na ito (De Vera, 2021).\nSa kabila ng batas na ito, nananatili pa ring isang mahalagang isyu para sa mga katutubong komunidad ang pakikibaka para sa kanilang lupa at mga likas na yaman. Isa sa mga dahilan nito ay ang malakihang pagmimina, pagtotroso, at proyektong pang-imprastruktura na karamihan ay isinasagawa sa mga lupang ninuno na nagdudulot ng pagkasira ng kalikasan at paglikas ng mga katutubo (Bautista, 2024).\nPinaniniwalaan din ng mga kinatawan ng non-government organizations (NGOs) na higit na nakatuon ang gobyerno sa pagtataguyod ng kaunlarang pang-ekonomiya at hindi ang pagprotekta sa mga karapatan ng mga katutubo. Ayon sa kanila, ang mga hakbangin ng pamahalaan ay tila nakabase sa pagpapalakas ng interes ng mga banyagang mamumuhunan, kahit na ang kapalit nito ay ang pagkawala ng lupang ninuno ng mga katutubo (Dacanay, 2020).\nBilang tugon, sino nga ba ang tunay na sinusuportahan ng pamahalaan? Sa ganitong kalagayan, malinaw na naisantabi ang karapatan ng mga katutubo kapalit ng tinatawag na \u0026ldquo;kaunlaran\u0026rdquo;—isang uri ng kaunlarang hindi tunay na inklusibo, at lalong hindi makatarungan.\nSanggunian Bautista, P. M. (2023). Indigenous Peoples Rights Act of 1997 (RA8371) and the struggle of indigenous peoples for land, cultural preservation, and rights recognition in the Philippines: Contrasting the law with the reality on the ground. https://www.academia.edu/97290620/Indigenous_Peoples_Rights_Act_of_1997_RA8371_and_the_Struggle_of_Indigenous_Peoples_for_Land_Cultural_Preservation_and_Rights_Recognition_in_the_Philippines_Contrasting_the_Law_with_the_Reality_on_the_Ground Dacanay, J. O. (2020). The struggle of Philippine indigenous peoples. International Journal of Advanced Research, 8(5), 1263–1270. https://doi.org/10.21474/IJAR01/11042 De Vera, D. (2021). Ang batas na Indigenous Peoples’ Rights Act (IPRA) [Learning material prepared for the project, Strengthening the Role of Indigenous Peoples and Their Communities in Nature Conservation]. Ang Batas na Indigenous Peoples’ Rights Act (IPRA). ANGOC, BUKLURAN, PAFID, and VOICE. ","date":"2025-05-06T00:00:00Z","image":"https://pi-100.onrender.com/p/ipra-karapatan-o-kawalan/cover_hu_61e77894bfaeac3d.jpg","permalink":"https://pi-100.onrender.com/p/ipra-karapatan-o-kawalan/","title":"Indigenous Peoples' Rights Act: Laban para sa Karapatan o Pangakong Nauuwi sa Kawalan?"},{"content":" \u0026ldquo;Mamamatay akong hindi nasisilayan ang pagbubukang-liwayway ng aking bayan. Kayong makakakita nito, tanggapin ninyo ang aming mga pag-aalay at huwag kalilimutan ang mga nalugmok sa dilim ng gabi.\u0026rdquo;\nElias, Noli Me Tangere ni Jose Rizal (Kabanata 63) Sa mga huling salita ni Elias, nasusumpungan ang katahimikan ng mga hindi binigyan ng pangalan\u0026mdash;ang mga anak ng lupa, ang mga katutubong pilit na pinatatahimik at patuloy na niyuyurakan ang karapatan. Bagama’t isa lamang karakter si Elias, repleksyon siya sa danas ng mga katutubo. Walang apelyido, walang yaman, at walang kapangyarihan kahit na sila ang tunay na nangangalaga sa mga lupain. Sa halip na kilalanin at mas bigyan ng pansin ang danas ng mga Katutubong Pilipino, patuloy na pagpapaalis, pagpapahirap, at pagpapatahimik ang bigay ng kapitalismong sistema. Sa mga huling salita ni Elias, isang panawagan ang nais nya— hiling para sa pag-alala, katarungan, at pagkilala sa mga nalugmok sa dilim ng gabi.\nHigit isang siglo ang nakalipas matapos ang nobelang isinulat ni Rizal, nananatiling buhay ang senaryo ni Elias sa kasalukuyang Pilipinas. Sa kabila ng mga batas gaya ng IPRA, patuloy ang pang-aagaw ng lupa sa mga Lumad, Aeta, at iba pang katutubo. Tinataguriang \u0026ldquo;komunista\u0026rdquo; ang mga lider na tumututol sa mapaminsalang pagmimina at dam projects. Sila ay pinapatay, sinusupil, o tinatakot\u0026mdash;isang repleksyon ng internal colonialism na nagpapatuloy sa ilalim ng mga elitistang estruktura ng estado.\nSa kabila nito, lumalaban ang mga katutubo. Sila ang tinig sa mga lansangan, ang mga aktibista sa kanayunan, ang kabataang katutubo na humahawak ng panulat at megaphone sa halip na tahimik na lumisan. Hindi sila alingawngaw ng nakaraan; sila mismo ang kasaysayan na patuloy na sumusulat ng kinabukasan. Ang tanong ay nananatiling bukas: kung sina Ibarra, Simon, at Basilio ay bahagi ng ating pambansang kamalayan, kailan naman bibigyang-boses ang mga Elias ng ating panahon? Sapagkat sa kanilang paninindigan at sakripisyo, matatagpuan natin ang tunay na liwanag ng bayan.\nCover Photo: Larawan ng IPMSDL\n","date":"2025-05-06T00:00:00Z","image":"https://pi-100.onrender.com/p/mula-sa-laylayan/cover_hu_aaf411f8c093a1cd.jpg","permalink":"https://pi-100.onrender.com/p/mula-sa-laylayan/","title":"Mga Tinig Mula sa Laylayan: Ang Katutubong Pilipino Noon at Ngayon"}]